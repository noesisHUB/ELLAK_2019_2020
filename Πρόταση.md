# SELEN: Ένα ολοκληρωμένο σύστημα παραγωγής υδρογόνου με αυτοματοποιημένες ειδοποιήσεις, εκμεταλλευόμενο ανανεώσιμες πηγές ενέργειας

Τι θα γίνει στον κόσμο όταν στερέψει το πετρέλαιο;

Μπορούμε να αξιοποιήσουμε με αποδοτικό τρόπο την ενέργεια από τον Ήλιο, τον άνεμο ή και τη ροή του νερού για τις ανάγκες της καθημερινής μας μετακίνησης, αλλά και των αναγκών μας γενικότερα;

Το καινοτόμο σύστημα αυτοματισμού SELEN (![#FF0000]`S`mart Electrolysis based on Green Energy) καλείται να δώσει μια πρωτότυπη απάντηση στα παραπάνω ερωτήματα, συμβάλλοντας καταλυτικά στην καταπολέμηση της κλιματικής αλλαγής. Πρόκειται για ένα ολοκληρωμένο, αποδοτικό σύστημα παραγωγής υδρογόνου βασισμένο στη διαδικασία της ηλεκτρόλυσης του νερού. Η συσκευή της ηλεκτρόλυσης του νερού έχει τον ρόλο «εργοστασίου παραγωγής πράσινης ενέργειας» καθώς τροφοδοτείται με ηλεκτρική ενέργεια προερχόμενη από εκμετάλλευση και αξιοποίηση ανανεώσιμων πηγών ενέργειας (ηλιακής και αιολικής ή ροής νερού). 

Συγκεκριμένα, το σύστημα SELEN ελέγχει, με αυτοματοποιημένο τρόπο, το ποσοστό παραγωγής ηλεκτρικής ενέργειας τόσο από τον Ήλιο (μέσω φωτοβολταϊκού πάνελ) όσο και από τον άνεμο (μέσω ανεμογεννήτριας), τροφοδοτώντας τη συσκευή ηλεκτρόλυσης του νερού με το απαιτούμενο ποσό ηλεκτρικής ενέργειας. Αν υπάρχει περίσσια παραγόμενη ηλεκτρική ενέργεια, αποθηκεύεται σε κατάλληλο ηλεκτρικό συσσωρευτή, ώστε να αποδοθεί ξανά στη συσκευή ηλεκτρόλυσης όταν οι συνθήκες δεν είναι κατάλληλες για παραγωγή ηλεκτρικής ενέργειας (ημέρες χαμηλής ηλιοφάνειας-νύχτα ή/και άπνοια). Όταν ο αισθητήρας υδρογόνου του «εργοστασίου» ανιχνεύσει πως έχει παραχθεί η απαιτούμενη ποσότητα υδρογόνου, στέλνεται ένα σήμα ειδοποίησης προς όλους τους γειτονικά ενδιαφερόμενους (π.χ., αυτοκίνητα υδρογόνου που βρίσκονται κοντά στο εργοστάσιο) ότι το «εργοστάσιο» είναι ένα σημείο προμήθειας υδρογόνου έτοιμο να τους εξυπηρετήσει. Με αυτόν τον τρόπο εξασφαλίζεται ένας εναλλακτικός τρόπος συνεχούς παραγωγής ενέργειας που παράλληλα έχει μειωμένο ενεργειακό αποτύπωμα καθώς δεν επιβαρύνει το περιβάλλον.

Για τους σκοπούς παρουσίασης του συστήματος ακόμα και σε κλειστό χώρο (όπου η ανεμογεννήτρια δεν θα μπορεί να λειτουργήσει), το σύστημα SELEN θα κάνει χρήση και της υδροηλεκτρικής παραγωγής ηλεκτρικού ρεύματος. Συγκεκριμένα, η ροή νερού που θα προέρχεται από μια δεξαμενή, θα είναι σε θέση να κινήσει μια φτερωτή που θα έχει προσαρμοστεί σε πηνίο, δημιουργώντας έτσι ηλεκτρικό ρεύμα. Επίσης, το ποσοστό συνεισφοράς της κάθε πηγής ενέργειας (δηλαδή της ανεμογεννήτριας, της υδροηλεκτρικής, της ηλιακής και του ηλεκτρικού συσσωρευτή) προς το «εργοστάσιο» παραγωγής υδρογόνου, θα παρουσιάζεται σε μια LCD οθόνη. Τέλος, σχετικά με την ειδοποίηση των ενδιαφερόμενων για κατανάλωση υδρογόνου, θα κατασκευαστεί ένα μικρό όχημα που θα μπορεί να δέχεται ασύρματα σήματα από το «εργοστάσιο» παραγωγής υδρογόνου όταν υπάρχει επάρκεια «καυσίμου» στη δεξαμενή συλλογής του.
